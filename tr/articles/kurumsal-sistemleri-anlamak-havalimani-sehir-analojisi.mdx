---
title: "Kurumsal Sistemleri Anlamak: API Gateway ve Service Mesh'i Havalimanı ve Şehir Analojisi ile Anlamak"
description: "API Gateway ve Service Mesh kavramlarını havalimanı ve şehir içi ulaşım analojisi ile açıklama"
---

![Uçak ve yolculuk - Havalimanı analojisi](https://img.freepik.com/free-vector/traveling-by-plane-banners-set_1284-12340.jpg?ga=GA1.1.1332015011.1727336573&semt=ais_hybrid)

Bugün sizlere son yılların en çok karmaşaya sebep olan ve "ne zaman hangisini kullanmalıyız?" sorusunun cevabının zor bulunduğu iki konudan (**API Gateway** ve **Service Mesh**) bahsedeceğim. Büyük şirketlerin kullandığı karmaşık bilgisayar sistemlerini anlatmak için eğlenceli bir yolculuğa çıkacağız. Bu sistemleri hepimizin bildiği bir şeye benzetecek olursak, dev bir şehri veya ülkeyi düşünebiliriz.

**API Gateway** ve **Service Mesh**, modern sistemlerin iletişimini yöneten iki farklı yapı olarak karşımıza çıkar. Teknik terimlerle boğuşmadan, bu iki kavramı günlük hayatta herkesin karşılaşabileceği bir senaryo ile açıklamak işleri çok daha kolay hale getirir. API Gateway ve Service Mesh'in işlevlerini **havalimanı** ve **şehir içi ulaşım sistemi** üzerinden basitçe açıklayabiliriz.

## Şehrimizin Havalimanı: API Gateway

Büyük şirketlerin sistemlerinde, dış dünya ile iletişimi sağlayan özel bir kapı vardır. Buna teknik olarak "API Gateway" denir. Bunu şehrimizin büyük, uluslararası havalimanına benzetebiliriz. Neden mi? İşte birkaç neden:

- **Ana giriş kapısı:** Nasıl ki yurt dışından gelen herkes havalimanından geçmek zorundaysa, dışarıdan gelen tüm bilgisayar istekleri de bu API Gateway'den geçer.
- **Güvenlik kontrolleri:** Havalimanlarında pasaport kontrolü ve güvenlik taraması yapılır. API Gateway de aynen öyle çalışır: gelen her isteği kontrol eder, kimlik doğrulaması yapar ve güvenli olduğundan emin olur.
- **Yoğunluk kontrolü:** Bazen havalimanları çok kalabalık olur ve uçuşları sınırlamak zorunda kalır. API Gateway de benzer şekilde sisteme gelen istekleri sınırlayabilir; buna "rate limiting" denir. Apinizer'da bunu **API Based Throttling** ve **API Based Quota** politikaları ile detaylı yapıyoruz. Böylece sistem aşırı yüklenmekten korunur.
- **Yön bulma yardımı:** Havalimanında yolcuları doğru terminallere yönlendiren tabelalar vardır. API Gateway de gelen istekleri doğru servislere yönlendirir.
- **Dil çevirisi:** Uluslararası havalimanlarında farklı diller konuşan insanlar için çevirmenler bulunur. API Gateway de farklı teknolojiler arasında "çeviri" yapar; dışarıdan gelen bir isteği iç sistemlerin anlayacağı formata dönüştürür.
- **Kayıt tutma:** Havalimanları giriş çıkış yapan yolcuların kayıtlarını tutar. API Gateway de gelen tüm isteklerin loglarını tutar; bu, daha sonra neler olup bittiğini anlamak için çok önemlidir.
- **Gözetleme:** Havalimanlarında her yerde kameralar vardır ve güvenlik ekibi her şeyi izler. API Gateway de sistemin performansını ve güvenliğini sürekli izler; bir sorun olursa hemen fark edilir.
- **Bagaj düzenleme:** Havalimanında bagajlarınız bazen yeniden düzenlenir veya paketlenir. API Gateway de gelen verileri düzenler, gereksiz bilgileri çıkarır veya iç sistemlerin ihtiyacına göre yeniden şekillendirir.

## Şehir içi ulaşım: Service Mesh

Şehrin içine girdik. Burada şirketin iç sistemleri arasındaki iletişimi sağlayan başka bir teknoloji var: **Service Mesh**. Bunu da şehir içi ulaşım sistemine benzetebiliriz.

1. **Yaygın ağ:** Nasıl ki otobüs durakları veya metro istasyonları şehrin her yerine yayılmışsa, Service Mesh de şirketin tüm iç sistemlerine yayılmıştır.
2. **Hızlı iletişim:** Şehir içinde insanları bir yerden bir yere taşıyan otobüsler gibi, Service Mesh de bilgileri bir sistemden diğerine hızlıca taşır.
3. **Trafik yönetimi:** Trafik ışıkları ve yol işaretleri nasıl trafiği düzenliyorsa, Service Mesh de sistemler arasındaki veri trafiğini düzenler.
4. **Güvenli yolculuk:** Toplu taşıma araçları nasıl güvenli bir yolculuk sağlıyorsa, Service Mesh de sistemler arası iletişimi güvenli hale getirir.
5. **Durum izleme:** Ulaşım şirketleri araçlarının durumunu sürekli izlediği gibi, Service Mesh de sistemlerin durumunu ve performansını sürekli izler.

## Farkları

- **API Gateway**, havalimanı terminali gibi dış dünyadan gelen tüm talepleri kontrol eder ve sistemin dışa bakan kapısıdır. Tüm dış trafiği güvenlikten geçirir, filtreler ve ilgili servislere yönlendirir.
- **Service Mesh**, sistemin içindeki mikroservislerin birbiriyle nasıl iletişim kuracağını yönetir ve optimize eder. Şehirdeki araçların birbiriyle nasıl haberleştiğini, hangi yolları kullanacaklarını düzenleyen bir sistemdir.

## Sonuç

Büyük şirketlerin karmaşık sistemlerini böyle anlatabiliriz. **API Gateway**, şehrimizin havalimanı gibi dış dünya ile iletişimi sağlar ve güvenliği korur. **Service Mesh** ise şehir içi ulaşım gibi iç sistemler arasında hızlı ve güvenli iletişim sağlar.

Bu teknolojiler sayesinde büyük şirketler binlerce müşteriye aynı anda hizmet verebilir, sistemlerini güvende tutabilir ve her şeyin sorunsuz çalıştığından emin olabilir. Tıpkı iyi yönetilen bir şehir gibi!

Umarım bu yazı, teknik olmayan bir bakış açısıyla bu karmaşık sistemleri anlamanıza yardımcı olmuştur.
